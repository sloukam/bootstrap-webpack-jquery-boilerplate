<!DOCTYPE html>
<html lang="en">
<head>
  <meta charset="utf-8"/>
  <meta name="viewport" content="width=device-width, initial-scale=1, shrink-to-fit=no"/>
  <meta name="description" content=""/>
  <meta name="author" content=""/>

  <title id="pageTitle">www.mskao.cz</title>

</head>

<body>
<div class="main">
  <div class="header-container">
    <div class="header-container-content">
      <div id="menu">menu</div>
    </div>
  </div>
  <div class="main-container">
    <div>
      <h1>Anglický setr</h1>
      <h2>Historie</h2>
    </div>

    <div>
      <p>Setři zřejmě pocházejí patrně z křížení pointera se španěly, ale také francouzskými a španělskými ohaři, jehož
        cílem
        bylo zaručit zachování vrozené vlastnosti – vystavování (tj. zastavení před zvěří), která byla známa již z doby
        před
        naším letopočtem. Název „setr“ je z anglického „to set“ – přikrčit, sednout. Takto se uplatňovali setři
        především
        v
        dobách, kdy se zvěř chytala do sítí a lovečtí psi zůstali v této poloze přikryti sítí spolu se zvěří. Poté byli
        setři chováni pro lovecké vlastnosti bez ohledu na vzhled. Byli využíváni především pro kvalitní „vystavování“ a
        hledání drobné zvěře (koroptve, křepelky) na velké vzdálenosti. Na aportování zvěře střelené byli používáni
        spíše
        španělé a především statnější retrívři. Plemeno jako takové vyšlechtil reverend Harrison na konci 18. století,
        šlo
        mu však spíše o praktické vlastnosti, než o vzhled. Vzhledem setrů a zejména jejich barevnými rázy se začal chov
        zabývat až od roku 1830. O dnešní podobu Anglického setra jako elegantního štíhlého psa se zasloužili Edward
        Lawerack, který položil základy moderní chovné linie, a jeho následník Purcell Llewellin. První výstavou, na níž
        účinkovali angličtí setři, je výstava, která proběhla v Newcastlu 28. ledna 1859. Setr pocházející z jižní
        Anglie
        má
        bílou barvu s většími či menšími tečkami, stříkanci a plotnami barvy citrónově žluté (lemon belton), oranžové
        (orange belton), játrově hnědé (liver belton), černé (blue belton) nebo trikolor. Přednost se dává jemně
        stříkané
        srsti po celém těle (belton) před velkými barevnými plotnami. Toto zbarvení je dochováno dodnes.
      </p>
    </div>
    <h2>Povaha</h2>
    <div>
      <p>Anglický setr, podobně jako ostatní setři, je osudově poznamenán jistou dvoupólovostí své bytosti. Na jedné
        straně je to nesmírně atraktivní, milé a přátelské zvíře, což by z něj činilo
        ideálního rodinného a společenského psa. Na straně druhé však zůstává vášnivým lovcem s velmi silně vyvinutými
        loveckými
        instinkty. To si bohužel neuvědomují lidé, kterým učaroval působivý zjev anglického setra a pořizují si ho jako
        okrasu a domácího mazlíčka. Chovat anglického setra výhradně jako rodinného psa není sice vyloučené, ale pokud
        se
        má cítit dobře, vyžaduje to ze strany majitele značné oběti. Tento pes potřebuje denně minimálně dvě hodiny
        volného
        pohybu v přírodě, což ovšem i při dostatku dobré vůle a času přináší (vzhledem k už zmíněné lovecké náruživosti)
        mnoho problémů a především nebezpečí pro psa samotného. Jediným řešením zde je důsledná výchova od nejútlejšího
        věku, ústící v dokonalou ovladatelnost včetně přivolání. Každý, kdo si chce pořídit anglického setra, by měl být
        fyzicky zdatný a sportovně založený, měl by mít hodně volného času a schopnost psa vycvičit. V takovém případě
        lze
        i toto plemeno doporučit jako rodinného psa.</p>
      <p>Doménou anglického setra však i dnes zůstává lov, pro který má ty nejlepší předpoklady: vynikající nos
        (exceluje
        při
        práci s vysokým nosem), dokonalé "manýry" (tedy schopnost vystavovat), ochotu aportovat, temperament, rychlost i
        vytrvalost. Tvrdí se, že anglický setr je ze všech setrů nejovladatelnější a že se nejlépe cvičí. Používá se při
        polních, ale i vodních pracech. Při správném výcviku může tento někdejší specialista skládat i všestranné
        zkoušky
        ohařů.</p>
    </div>
    <div>Zdroje: Wikipedia</div>
    <div class="row">
      <div class="col"></div>
      <div class="col-2"><a class="scrollTop">zpet nahoru ^</a></div>
    </div>
  </div>
  <div id="footer-container">
    <div id="footer-container-content">
    </div>
  </div>
</div>

</body>
</html>
